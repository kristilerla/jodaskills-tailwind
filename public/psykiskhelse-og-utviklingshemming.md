# Psykisk helse  og utviklingshemming

[//]: # ({
  "description": "Personer med utviklingshemming har en forhøyet risiko for å utvikle psykiske lidelser sammenlignet med andre i befolkningen. Her lærer du mer om psykisk helse og hvordan forebygge psykiske plager.",
  "image": "https://skillaid-cdn.azureedge.net/media/image/f6719a20-676a-4174-b0d4-70f12887de63.jpg",
  "contentOwner": null,
  "active": true,
  "language": "nb-NO",
  "contentType": null,
  "contentYield": null,
  "localLocation": null,
  "contentCategory": "Diseases and interventions",
  "contentAssociation": "Veilederen (E-103)",
  "contentDeveloper": null,
  "contentAnchoring": null,
  "bibliography": "[Ahokas, U.-M. (2013). Hva er psykisk helse? (I Aasan, S. red. NAKU Temahefte 1 Psykisk utviklingshemming og psykisk helse. Februar 2013, s.2-4).](https://naku.no/sites/default/files/NAKU_Faghefte_SKJERM_kim.pdf), [Bjerkan, B. & Jacobsen, K. (2013). Hvordan kan miljøarbeid bidra til å tilrettelegge for livskvalitet og god psykisk helse? (I Aasan, S. red. NAKU Temahefte 1 Psykisk utviklingshemming og psykisk helse. Februar 2013, s. 24-26).](https://naku.no/sites/default/files/NAKU_Faghefte_SKJERM_kim.pdf), [Evensen, O. O. (2013). Utviklingshemming- generell kognitiv svikt som medfører økt sårbarhet for utvikling av psykisk lidelse (I Aasan, S. red. NAKU Temahefte 1 Psykisk utviklingshemming og psykisk helse. Februar 2013, s. 5-7).](https://naku.no/sites/default/files/NAKU_Faghefte_SKJERM_kim.pdf), [Helsedirektoratet (2021). Gode helse- og omsorgstjenester til personer med utviklingshemming. Helsedirektoratet. Hentet  02.05.24.](https://www.helsedirektoratet.no/veiledere/gode-helse-og-omsorgstjenester-til-personer-med-utviklingshemming#referere), [Linaker, O. (2013). Om påvisning, utredning og behandling av psykiske lidelser blant mennesker med psykisk utviklingshemming (I Aasan, S. red. NAKU Temahefte 1 Psykisk utviklingshemming og psykisk helse. Februar 2013, s. 11-12).](https://naku.no/sites/default/files/NAKU_Faghefte_SKJERM_kim.pdf), [NAKU (2022, 1.april). Utfordrende atferd (Video). Youtube. Hentet 02.05.24.](https://www.youtube.com/watch?v=K4x5Uv9Nd1k), [Røstadt, M. (2013). Miljøarbeid for personer med psykisk utviklingshemming og psykiske lidelser. (I Aasan, S. red. NAKU Temahefte 1 Psykisk utviklingshemming og psykisk helse. Februar 2013, s. 19-20).](https://naku.no/sites/default/files/NAKU_Faghefte_SKJERM_kim.pdf), [St. Olavs hospital (2022, 25.mars). Hva er psykisk helse? (Video). Youtube. Hentet 02.05.24.](https://www.youtube.com/watch?v=5Wxy2YkqAPo), [Vonen, L. E. M. (2011). Et sviktende helsetilbud: Kommunehelsetilbudet er ikke like tilgjengelig for alle. (Utvikling nr. 3 årgang 5, s. 14-15).](https://naku.no/sites/default/files/Utvikling_nr3_2011_0.pdf)",
  "targetUser": "Healthcare workers,Nurses",
  "market": "Norway",
  "learningOutcomes": "[Lære om hvordan psykiske lidelser kan fremstå og oppdages blant personer med utviklingshemming.](), [Lære om viktigheten av mestring i hverdagen, og at forventninger og krav tilpasses ut fra brukerens faktiske forutsetninger.](), [Lære om vanlige tegn på psykiske lidelser blant personer med utviklingshemming.](), [Lære hva utfordrende atferd er, hva dette kan være tegn på, samt hvordan forebygge slik atferd.]()",
  "relatedCourses": "",
  "localDivision": null,
  "revisionInterval": "6 months",
  "contentApproved": "",
  "targetLocation": "Habilitation at home,Habilitation in institution"
})

## Introduksjon
[//]: # ({
  "description": null,
  "required": true,
  "locked": false
})

### Psykisk helse
https://skillaidmedia.blob.core.windows.net/media/image/58b08fdf-d084-4e44-8eb5-5d2152267fb3.png

Alle mennesker har en psykisk helse, og alle vil kunne oppleve at denne varierer i møte med livets opp- og nedturer.

Vår psykiske helse påvirkes med andre ord av både indre og ytre faktorer, og samspillet mellom disse.

### Utviklingshemming og psykisk helse
https://skillaid-cdn.azureedge.net/media/image/de30c5ff-9bc5-4b26-9bb0-0f12e5166779.jpg

Personer med utviklingshemming har høyere risiko for å utvikle psykiske lidelser sammenlignet med personer uten utviklingshemming.

Du vil i denne læringsmodulen lære om psykisk helse hos personer med utviklingshemming, hvordan psykiske plager og lidelser kan påvirke atferd, samt forebyggende faktorer.

### Mestring, selvbilde og selvtillit
https://skillaid-cdn.azureedge.net/media/image/68b6ef56-d8cb-4119-871f-f38bcac5fbd5.jpg

Å mestre egen hverdag er viktig for den psykiske helsen vår, og for å bygge opp et godt **selvbilde**.

**Mestring** er å oppleve at man klarer å håndtere og overkomme utfordringer en møter på i eget liv.

Positive erfaringer med mestring kan virke forebyggende mot psykiske plager, da man gjennom mestring bygger en videre tro på egne evner og at man er i stand til å klare noe.

Gjennom å tro på egen mestringsevne, og ha tillit til egne evner (selvtillit), kan man i møte med utfordringer enklere se etter løsninger, fremfor å gå i krisemodus.

Erfaringer med å mestre, og lærdommer dette gir oss om oss selv og våre evner, er derfor viktige forebyggende verktøy mot å utvikle psykiske plager og lidelser.

### Krav og forventning
https://skillaid-cdn.azureedge.net/media/image/c8e8b488-254f-4eae-b2bf-eefdcdc4db98.jpg

Personer med utviklingshemming kan ha vonde erfaringer med at deres evner og forutsetninger har blitt feilvurdert, da enten i form av å ha blitt overvurdert eller undervurdert.

**Overvurdering** av ens evner kan føre til at det stilles høyere krav enn det man faktisk har forutsetninger til å kunne innfri, som over tid kan føre til [kognitiv overbelastning](https://stiftelsensor.no/images/tidsskriftarkiv/2015/4/SOR%20Rapport%20%204-2015%20s%2014-31%20Sensoriske%20dysfunksjoner%20og.pdf).

Motsatt, dersom ens evner **undervurderes**, går man glipp av viktige muligheter til å kunne utfordre seg selv videre og oppleve mestring på flere områder.

Dette stiller store krav til hjelpere om å kunne identifisere brukerens behov for støtte og tilpasning, og til å vite **når man bør motivere** og **når man bør senke/tilpasse forventningene**.

### Psykiske plager vs. psykiske lidelser
https://skillaid-cdn.azureedge.net/media/image/9f35bd1c-01a9-4af6-a25e-5ee5681218d1.jpg

Manglende mestringsfølelse i hverdagen kan raskt føre til dårligere selvbilde og selvtillit, samt senke personens generelle trivsel og psykiske velbehag.

Slike opplevelser kan ofte føre til at man utvikler **psykiske plager**, som økt bekymring, uro og generell nedstemthet.

Psykiske plager er en normal reaksjon på en **belastning**, og selv om de i perioder kan ha negativ påvirkning på vår hverdag, betyr de ikke automatisk at man lider av psykisk sykdom.

Det er først når psykiske plager går utover din fungeringsevne og livskvalitet over tid at de kan klassifiseres som en **psykisk lidelse**.

**Forebygging av psykiske plager er derfor et viktig ledd for å kunne forebygge psykisk sykdom**.

> Videre lærer du om ulike faktorer og tiltak som kan virke forebyggende mot å utvikle psykiske plager og lidelser hos personer med utviklingshemming.

## Forebyggende faktorer
[//]: # ({
  "description": null,
  "required": true,
  "locked": false
})

### Forståelse av alternative uttrykk
https://skillaid-cdn.azureedge.net/media/image/ccb0c40c-bdb8-48ab-a0b3-0563ceb19d08.jpg

Personer med utviklingshemming kan ha helseplager uten å vite om det, eller ha vansker med å forstå ulike kroppslige opplevelser som helseplager.

Det kan for eksempel være utfordrende å lokalisere smerte og ubehag i egen kropp, som igjen kan føre til at personen uttrykker smerter annerledes.

Kjennskap til alternative uttrykk blant hjelpere er derfor et viktig forebyggende tiltak, da tidligere gjenkjenning av ubehag gjør at man tidligere kan hjelpe.

> Et eksempel på alternative uttrykk kan være at personen uttrykker at den har vondt i en tå, når det egentlig gjør vondt i magen.

### Andre forebyggende faktorer
https://skillaid-cdn.azureedge.net/media/image/4285581e-0251-4348-bb60-9a3f027993ba.jpg

Følgende faktorer ses å virke forebyggende mot psykiske plager og lidelser blant personer med utviklingshemming:
* Gode kommunikasjonsevner og hjelpeverktøy (ASK)
* Gode sosiale ferdigheter
* Tilgang på meningsfulle aktiviteter og relasjoner i hverdagen
* Stabile rutiner og sosiale holdepunkter i hverdagen
* Tilgang på nødvendig støtte til fysisk aktivitet og et godt kosthold
* Støtte til skjerming i situasjoner der brukeren ikke klarer dette selv
* Jevnlig oppfølging av fastlege (minst årlig) og andre relevante helseaktører

> **Tips:** For et praktisk verktøy om kan brukes sammen med brukere for å lære mer om sosiale ferdigheter, sjekk ut [samspillere.no](https://samspillere.no/).

> Trykk deg videre for å lære mer om **vanlige tegn på psykiske lidelser** hos personer med utviklingshemming.

## Vanlige tegn på psykiske lidelser
[//]: # ({
  "description": null,
  "required": true,
  "locked": false
})

### Utfordrende å oppdage symptomer
https://skillaid-cdn.azureedge.net/media/image/10cfced9-acce-4dfa-9b70-7586d6691462.jpg

Psykiske lidelser og plager kan være vanskelig å oppdage  da tegn på psykisk sykdom ofte kan feiltolkes som del av personens utviklingshemming.

Dette fører til at psykiske lidelser hos personer med utviklingshemming ofte blir oversett eller misforstått.

En annen utfordring er at personer med utviklingshemming kan ha ganske ulike symptomer på psykiske lidelser fra personer uten utviklingshemming.

### Endret atferd
https://skillaid-cdn.azureedge.net/media/image/916bb68f-8c09-4acd-8ec5-0619ccab196e.jpg

Som hjelpere er det viktig å ha et godt kjennskap til personens **normale tilstand** og **fungeringsevne**, både **når den har det godt og når ting er tungt**.

Endringer i atferd kan komme snikende over tid eller fremstå som en brå endring. Følgende atferdsendringer kan være tegn på at noe er galt og bør følges opp:
* Brukeren blir tilsynelatende fortere **irritert** enn før
* Brukeren kan ha store **humørsvingninger** og virker mer **uforutsigbar**
* Brukeren virker mer **engstelig** og **stresset**
* Brukeren virker **trist** og tyr lettere til **gråt**
* Brukeren virker **sliten** og ønsker å være mer i fred og/eller fremstår **passiv**
* Brukeren viser nedgang eller tap av tidligere ferdigheter (funksjonsfall)
* Brukeren **sover** **lengre** enn tidligere eller bruker lengre tid på å sovne, og/eller sover **dårligere**
* Bruker **spiser mer eller mindre enn før**, og går opp eller ned i vekt (og dette ikke er gjort med hensikt for å bedre personens helse)
* Brukeren viser **utfordrende atferd** og kanskje oftere enn tidligere

Slike endringer trenger ikke nødvendigvis å bety at brukeren har en psykisk lidelse, men bør likevel reise spørsmål om en helhetlig vurdering av personens fysiske og psykiske helse er nødvendig.

> Videre lærer du mer om utfordrende atferd og mulige årsaker til at dette oppstår.

## Utfordrende atferd
[//]: # ({
  "description": null,
  "required": true,
  "locked": false
})

### Hva menes med utfordrende atferd
https://skillaid-cdn.azureedge.net/media/image/549f3b9e-865d-4149-9a62-be569617b973.jpg

Begrepet **utfordrende atferd** sikter til atferd som kan være krevende for omgivelsene og som er utfordrende å forstå og forholde seg til.

Ved utfordrende atferd er det viktig å vite noe om hvordan atferd normalt utvikles og hvordan dette kan variere for personer med og uten utviklingshemming.

Dette, og hvordan forstå seg bedre på hva utfordrende atferd kan bety, vil du lære mer om videre. **Vi starter med å se på ulike former for utfordrende atferd**.

### Ulike former for utfordrende atferd
https://skillaid-cdn.azureedge.net/media/image/47d2f721-d878-4192-86b5-e9ec84c82e4f.jpg

Utfordrende atferd sikter til atferd som avviker veldig fra sosiale normer og forventninger, og deles vanligvis inn i følgende tre former:
* **Selvskadende atferd**: Personen skader seg selv, f.eks. gjennom å slå hodet i veggen eller ved å utføre slag mot egen kropp
* **Voldelig atferd**: Personen skader andre, f.eks. gjennom å klipe, slå, bite, lugge, dytte, sparke eller kaste gjenstander mot andre
* **Motstand mot omsorg:** Personen motsetter seg praktisk hjelp og omsorg fra andre, f.eks. gjennom å motsette seg stell og annen bistand

### Regulering av følelser og atferd
https://skillaid-cdn.azureedge.net/media/image/e89c50f9-eabe-4d92-8c62-581feef8ac04.png

Hvordan vi oppfører oss avhenger ofte av **hvordan vi føler oss**, og **hvordan vi har lært å regulere følelsene våre** på en hensiktsmessig måte i møte med andre.

Slik reguleringsevne læres normalt gjennom å teste ut ulike typer atferd i møte med andre, hvoretter disse korrigeres og veiledes innenfor trygge rammer.

Her spiller også egen kognitiv utvikling en rolle. Personer med utviklingshemming vil derfor kunne ha begrensede reguleringsevner som følge av sin utviklingshemming.

Mange med utviklingshemming kan derfor i varierende grad ha behov for **ytre regulering**, altså hjelp fra andre til å regulere egne følelser og følelsesuttrykk (atferd) på en god måte.

### Atferd og utviklingshemming
https://skillaid-cdn.azureedge.net/media/image/8057f725-8d9e-4c89-b3b5-2133c324f004.jpg

En utviklingshemming vil kunne føre til **vansker med å lære, huske og se sammenhenger**, og mange vil derfor være **mer reaktive på sine omgivelser** sammenlignet med personer uten utviklingshemming.

Mange kan ha vansker med å koble tidligere erfaringer med hva som skjer i nåtid, som igjen kan føre til at man **reagerer kraftigere enn hva man ellers ville forventet** i samme situasjon av personer uten utviklingshemming.

Du og brukeren kan med andre ord oppfatte situasjoner svært ulikt på bakgrunn av ulike forutsetninger, som igjen kan føre til at bruker oppfører seg annerledes enn du ville gjort eller forventet i samme situasjon.

**Dette er viktig å huske på i møte med atferd man ikke helt tydelig forstår eller forventer**.

> **Eksempel:** Du er ute på tur med en bruker og hører et båthorn i det fjerne. Du vet fra før at dette er en helt ufarlig lyd og påvirkes derfor lite av den. Brukeren derimot, som ikke husker/vet dette, kan til forskjell tro dere er i fare og bli redd.

### Forståelse av utfordrende atferd
https://skillaid-cdn.azureedge.net/media/image/fe433186-72bf-42bb-b101-d45c62a64e0d.jpg

Utfordrende atferd kan for mange være en måte å **kommunisere** at noe er galt, i mangel på mulighet og evne til å formidle egne preferanser og ønsker på en tydelig måte.

Det kan også være et **uttrykk for ren frustrasjon og fortvilelse** over at man ikke blir forstått, eller over å ikke klare å gjøre seg forstått i samspill med andre.

Videre kan utfordrende atferd også være en **normal reaksjon på opplevd fare**, ved at personen opplever at noe er galt i kroppen eller miljøet og tolker dette som fare.

Personens reaksjon på opplevd fare kan da lett misforstås som følge av at de rundt opplever situasjonen annerledes (ref. tidligere båthorn-eksempel).

> Videre lærer du hvordan man kan møte og forebygge utfordrende atferd hos personer med utviklingshemming.

## Forebygging av utfordrende atferd
[//]: # ({
  "description": null,
  "required": true,
  "locked": false
})

### Utfordrende atferd som et symptom
https://skillaid-cdn.azureedge.net/media/image/1c6c3413-1f69-44d7-8488-f3906f2193f9.jpg

Utfordrende atferd kan være **et symptom på at personen ønsker endring**, og er sjeldent noe personen liker å gjøre.

Det er derfor viktig å forsøke å se **hva som kan ligge bak atferden** og forsøke å finne en løsning på bidragsytende årsaker til at slik atferd utløses.

Mulige bidragsytende faktorer til utfordrende atferd kan være at noe har bygget seg opp over tid, man har smerter, er under-/overstimulert, føler seg syk, eller at man har misforstått noe.

### Kartlegging av atferd
https://skillaid-cdn.azureedge.net/media/image/3c3dbf13-bbe1-4467-a174-f9a055d8fdf8.jpg

I møte med utfordrende atferd er det viktig å sørge for at personen selv eller andre ikke kommer i fare som følge av personens atferd.

> **Viktig:** I møte med utfordrende atferd, følg arbeidsplassens rutiner og tiltak for dette. Du bør også gjøre deg godt kjent med [kapittel 9](https://lovdata.no/lov/2011-06-24-30/§9-1) (makt og tvang).

I etterkant av episoder med utfordrende atferd er det viktig å undersøke om dette har skjedd før, samt identifisere i hvilke situasjoner dette skjer og **ikke** skjer.

Dette vil kunne gi god lærdom til å identifisere hva som kan være utløsende årsaker, samt finne ut hva som kan bidra til å dempe slik atferd.

Ved påfallende og/eller gjentagende hendelser med utfordrende atferd er det viktig å involvere brukerens fastlege for å utelukke fysisk og psykisk sykdom/plager.

> **Viktig:** Ved legebesøk må personer med reduserte språkevner ledsages av noen som kjenner personens kommunikasjonsform godt nok til at de kan fungere som både **tolk** og **informant** underveis.

### Forebyggende faktorer
https://skillaid-cdn.azureedge.net/media/image/cd3d447d-6d11-4e8b-8a09-d76834fb6727.jpg

Følgende seks punkter fremstår som viktige for å kunne sikre **gode tjenester til personer med utfordrende atferd**, det må bl.a. være: 
1. **Stabile og avklarte relasjoner mellom bruker og ansatte**, slik at brukeren ikke trenger å forholde seg til mange ukjente eller mye utskifting av personal
2. **Individuell tilrettelegging av tjenester** og tiltak som vektlegger **brukermedvirkning**
3. **Engasjerte ansatte** som er opptatte av å **forstå** **brukere med nedsatte språkevner**, og som evner å **tilpasse sin kommunikasjon etter brukerens forståelsesevne** og **kommunikasjonsform**, f.eks. via ASK
4. Kunnskapsrike ansatte som kan å **identifisere brukerens behov for hjelp tilknyttet regulering av egne følelser og atferd**, og møte dette på en god måte
5. **Sosialt aksepterte tiltak og metoder**, altså at det man iverksetter anses som akseptabelt, både i samfunnet og overfor personen selv
6. Felles fokus på at det skal foregå **systematisk refleksjon og veiledning rundt arbeidet**

> Disse 6 punktene er basert på punktene beskrevet av psykologspesialist Leif Hugo Stubrud i [NAKUs informasjonsvideo om utagerende atferd (2022)](https://youtu.be/K4x5Uv9Nd1k?feature=shared&t=1191).

### Hjelp til selvregulering
https://skillaid-cdn.azureedge.net/media/image/63f654c0-cff1-4499-908c-b38517d078ef.jpg

Brukere som er sårbare for overstimulering trenger verktøy og metoder som gjør det enklere å skjerme seg ved for mye stimuli.

Noen kan trenge hjelp og veiledning fra ansatte til å klare og gjenkjenne egne behov for skjerming, samt hjelp til å fjerne seg fra kilden(e) til overstimulering.

Dette er spesielt viktig i dårligere perioder for brukeren, da den her kan ha ytterligere redusert evne til å skjerme seg selv, samt økt sensitivitet for stimuli.

I hverdagen kan det være til stor hjelp å påminne bruker om at den kan ta pauser, samt vise forståelse og hensyn i tilfeller hvor den selv velger å trekke seg unna.

> **Tips:** Her kan man f.eks. prøve [Autscapes fargesystem](https://vernepleier.no/2023/01/nar-autistiske-personer-selv-far-definere-sine-behov/). Dette lar bruker selv uttrykke egne ønsker for sosial kontakt og alenetid gjennom bruk av farger.

## Samarbeid ved psykisk sykdom
[//]: # ({
  "description": null,
  "required": true,
  "locked": false
})

### Tverrfaglig samarbeid
https://skillaid-cdn.azureedge.net/media/image/068a3bd4-0921-4ee0-826c-11057fc56c37.jpg

Ansatte innen psykisk helsevern kan ha varierende erfaring og kunnskap om psykiske lidelser hos personer med utviklingshemming.

På samme måte kan ansatte innen habiliteringstjenesten og kommunen trenge den erfaringen og ekspertisen ansatte i psykisk helsevern besitter tilknyttet aktuell lidelse.

Hos brukere med både utviklingshemming og psykiske lidelser, er det derfor viktig at relevante helseaktører samarbeider, slik at deres **kombinerte ekspertise** kommer brukeren til gode.

### Samarbeidsaktører
https://skillaid-cdn.azureedge.net/media/image/a9cbeb1d-75f3-4303-af0e-d294642cf0af.png

Aktuelle aktører i det tverrfaglige samarbeidet rundt brukere med både utviklingshemming og psykisk sykdom kan være:
* Psykisk helsevern (for voksne)
* BUP (for barn og ungdom)
* Habiliteringstjenesten
* Andre faste yrkesaktører i samarbeidsgruppen rundt bruker (inkludert koordinator)
* Nærmeste pårørende

### Brukermedvirkning
https://skillaid-cdn.azureedge.net/media/image/1451ff4c-fb93-446b-8626-4d7b09bc3d2c.png

Hos brukere med både utviklingshemming og psykisk lidelse er det viktig at det i samarbeidet legges opp til brukermedvirkning.

Brukermedvirkning er viktig for å kunne delta i beslutningsprosessene rundt eget tilbud, og for å sikre gode og tilpassede tjenester etter egne faktiske behov.

Å føle at man blir lyttet til og at tjenestene tilpasses etter egne behov og preferanser vil i seg selv kunne virke forebyggende mot psykiske plager.

Det er derfor viktig å tilrettelegge for at bruker gis en reell mulighet til å medvirke, og at den får nødvendig støtte og hjelp til dette, samt til å kunne ta gode beslutninger (beslutningsstøtte).

### Utarbeidelse av kriseplan
https://skillaid-cdn.azureedge.net/media/image/4a00bf82-ef28-4cc7-957a-2f7178a220db.jpg

Hos personer med både utviklingshemming og psykisk lidelse er det viktig at bruker og aktuelle samarbeidsaktører går **sammen** og utarbeider en **kriseplan**.

En kriseplan skal beskrive:
* Samarbeidsaktørers og -instansers **ansvarsroller** og  **kontaktinformasjon**
* Hva som kan regnes som **naturlige svingninger** i humør og atferd, og hva som kan være **varseltegn** på pågående eller forestående sykdomsepisode
* Hvilke **tiltak** som skal iverksettes ved ulike symptomer og i ulike sykdomsfaser
* **Eventuelle medisiner** og instrukser for bruk og administrering av disse
* Hva **bruker** og dens nærmeste (**pårørende eller verge**) er gitt **opplæring** om tilknyttet brukers tilstand og psykiske lidelse
* Tips til **effektive miljøtiltak** for å bedre **forebygge** og **redusere** psykisk stress og kognitiv overbelastning/-stimulering

Kriseplanen skal med andre ord gi en tydelig oversikt over symptomer, tiltak og behandling ved psykisk sykdom hos aktuell bruker, og er et nyttig verktøy for å oppdage tidlige tegn på sykdom og behov for tiltak.

**Brukeres kriseplaner bør være godt kjent for både pårørende og ansatte som arbeider tett på bruker, samt være lett tilgjengelig**.

## Avslutning
[//]: # ({
  "description": null,
  "required": true,
  "locked": false
})

### Hva du skal ha lært
https://skillaid-cdn.azureedge.net/media/image/f3178a5e-691e-4724-bdfa-19e5494546ff.jpg

I denne læringsmodulen skal du ha lært at personer med utviklingshemming er mer utsatt for å utvikle psykiske lidelser enn personer uten utviklingshemming.

Du skal ha lært at psykiske plager og symptomer kan være vanskelig å oppdage hos personer med utviklingshemming, og derfor lett kan misforstås som del av personens utviklingshemming.

Du skal ha lært viktigheten av å oppleve mestring, og at dette krever at krav og forventinger tilpasses brukeres forutsetninger og dagsform.

Du skal ha lært at personer med utviklingshemming kan oppleve situasjoner og inntrykk (stimuli) rundt seg annerledes fra personer uten utviklingshemming.

Du skal ha lært at utfordrende atferd kan være et symptom på at personen ønsker endring på noe, og at det er viktig å undersøke evt. bakenforliggende årsaker.

Du skal ha lært viktigheten av tverrfaglig samarbeid og gjøre seg kjent med aktuell kriseplan.

### Relevant innhold i SkillAid
https://skillaid-cdn.azureedge.net/media/image/0bf9f6f6-06e3-4d34-9c24-503bbe7c44e9.png

Psykisk helse er et stort tema og dekkes blant annet i følgende læringsmoduler i SkillAid: 
* Vold og sinnehåndtering
* Utviklingshemming
* Psykisk helsevernloven
* Bipolar lidelse
* Depresjon
* Angstlidelser
* Spiseforstyrrelser
* Psykose
* Selvskading og selvmord
* Psykisk helsehjelp

Dersom du ikke allerede har tilgang til disse læringsmodulene i SkillAid-appen, kan dette bestilles. Ta kontakt med nærmeste leder dersom dette er ønskelig.

> Du har nå fullført denne læringsmodulen. Trykk **Tilbake til oversikt** for å avslutte.

