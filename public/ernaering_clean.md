# Ernæring

## Introduksjon

### Rett til mat

![](https://skillaidmedia.blob.core.windows.net/media/image/d039bb41-ad54-4b7d-9d65-c60edf1a69ed.jpg)

Alle har en rett på en trygg og tilstrekkelig levestandard som
dekker nødvendig mat, klær, bolig og sosiale ytelser, i følge [FNs menneskerettigheter, kapittel 25.1](https://www.fn.no/om-fn/avtaler/menneskerettigheter/fns-verdenserklaering-om-menneskerettigheter).

Mat er med andre ord en menneskerett.

### Mat er næring

![](https://skillaidmedia.blob.core.windows.net/media/image/2c0f002d-aad0-48bb-9226-01b8b7dc1a85.jpg)

Maten vi spiser gir kroppen vår energi og verktøy til å fungere.

Hvilken mat man trenger, og hvor ofte man bør spise, er avhengig av hver enkelte persons helsetilstand og nåværende behov.

Mat må med andre ord tilpasses hver enkelt person sine behov, skal den kunne hjelpe kroppen å fungere på en god måte.

### Ernæring og kosthold

![](https://skillaid-cdn.azureedge.net/media/image/de0aa308-accd-41fa-b944-ff331fd5006d.jpg)

Innenfor helsevesenet snakkes det mye om kosthold og ernæring.

**Kosthold** beskriver hvilken mat man har spist, og hvor mye, over en periode.

**Ernæring** beskriver hva kroppen trenger av energi og næringsstoffer, hvilken mat man bør spise, og hvordan kroppen håndterer og utnytter næringen som tilføres.

### Ernæring i helsevesenet

![](https://skillaidmedia.blob.core.windows.net/media/image/fcb2a96e-ce10-4f8f-8f4e-fcc34788cb7c.jpg)

Nok tilgang til trygg mat og drikke, og et kosthold som dekker ens ernæringsbehov, er grunnleggende behov hos mennesker.

Mennesker som ikke klarer å ivareta egne grunnleggende behov på en god nok måte må få hjelp til dette.

Når noen mottar offentlige tjenester er slik hjelp et krav og en rettighet man har som tjenestemottaker, det være seg uansett om man er beboer, bruker eller pasient.

### Ernæringsarbeid på vakt

![](https://skillaidmedia.blob.core.windows.net/media/image/f9426de4-2d02-4452-964a-7c9d88d8ca38.jpg)

Dine oppgaver innen ernæring i løpet av arbeidshverdagen vil kunne være å:
* Tilberede ulike måltider, eller varme opp og servere ferdiglagde måltider.
* Sørge for at de du har ansvar for på vakt får tilstrekkelig tilbud om mat og drikke gjennom vakten, i riktige porsjonsstørrelser etter deres behov.
* Assistere og hjelpe de du har ansvar for på vakt med å spise trygt, tilpasset deres behov, slik at de får i seg den næringen de trenger.
* Observere matsituasjonene og dokumentere mat- og væskeinntak, matlyst og andre viktige måltidsobservasjoner, i journal og evt. kartleggingsskjema.
* Gjøre fortløpende justeringer av mat og konsistens tilpasset behovene til de du serverer mat til, og dokumentere dette i journal.

### Dokumentasjon

![](https://skillaidmedia.blob.core.windows.net/media/image/349aedd0-d0a3-4d30-ad8c-e16893f2fe4a.jpg)

Når man jobber i helsevesenet og utfører planlagte og nødvendige helseoppgaver hos bruker/beboer, regnes dette som helsehjelp.

All helsehjelp skal dokumenteres i hver enkelte bruker/beboer sin elektroniske journal, sammen med relevante opplysninger om personens helsestatus.

Dette er man pliktig å gjøre hvis man er den som har ytet helsehjelpen, [jfr. Helsepersonelloven §39 og §40](https://lovdata.no/lov/1999-07-02-64/§39).

**Ernæringsarbeid er helsehjelp og skal derfor alltid dokumenteres**.

> For mer informasjon om hvordan og hva man skal dokumentere på jobb i helsevesenet, anbefales læringsmodulen **Dokumentasjon** i SkillAid.

### Oversikt over innhold

![](https://skillaidmedia.blob.core.windows.net/media/image/15f3c703-2c08-4b83-bc30-6a8a2465fc18.jpg)

Her vil du lære generelt om ernæring med utgangspunkt i [Kosthåndboka](https://www.helsedirektoratet.no/veiledere/kosthandboken/Kosthåndboken%20–%20Veileder%20i%20ernæringsarbeid%20i%20helse-%20og%20omsorgstjenesten.pdf), den nasjonale veilederen for ernæringsarbeid i helse- og omsorgstjenesten.

Du vil også lære hvordan man kartlegger ernæringsstatus og beregner energibehov.

Når du har fullført dette innholdet skal du fortsette videre til læringsmodulen **Kosthold og sykdom** i SkillAid, som tar for seg ernæring ved ulike sykdomstilstander.

## Kostråd

### Helsedirektoratets anbefalinger

![](https://skillaid-cdn.azureedge.net/media/image/f606e8ca-766d-40e4-966e-6588b0f16d93.jpg)

Helsedirektoratet har utarbeidet noen enkle og tydelige anbefalinger for et godt og helsefremmende kosthold.

Disse kalles for [kostrådene](https://www.helsenorge.no/kosthold-og-ernaring/kostradene?gclid=CjwKCAiAtt2tBhBDEiwALZuhAB_AhlHsvuEdFju6mQjTkvtimuZPnHmzEXaJd2SV02jZ1QkhkMpgbRoCHLQQAvD_BwE), og kan følges av de aller fleste voksne, samt barn over to års alder.

Individuelle tilpasninger, slik som ved graviditet, amming, sykdom eller risiko for sykdom, kan gjøres etter behov.

> For mer informasjon om barns kosthold, sjekk ut Helsenorges temaside: [Kosthold for barn og unge](https://www.helsenorge.no/kosthold-og-ernaring/kosthold-for-barn-og-unge/).

> Vanlige tilpasninger i kosten ved sykdom og risiko for sykdom kan du lese mer om i læringsmodulen **Kosthold og sykdom** i SkillAid.

### Kostrådene

![](https://skillaid-cdn.azureedge.net/media/image/3e9063b5-bcee-4329-b33f-b9be9d80eadd.jpg)

Kostrådene anbefaler å velge mer mat fra planteriket, og spise frukt, bær, eller grønnsaker ved hvert måltid.

Videre anbefales et variert kosthold, med **daglig inntak** av fullkornsprodukter (ved minst to måltider), samt magrere melk- og meieriprodukter (opptil 3 porsjoner).

Man bør også forsøke å velge fisk, sjømat, bønner og linser fremfor rødt kjøtt, samtidig som man begrenser inntak av bearbeidet kjøtt.

Man anbefales å drikke vann og begrense sukkerholdige drikker (inkludert drikker med søtstoff), samt ha et så lavt alkoholinntak som mulig.

Man bør også begrense inntak av godteri, snacks og søt bakst.

Og husk - **spis med glede**, det er rom for alle typer mat i et sunt kosthold. Det er helheten og variasjonen av kostholdet som teller.

### Sunnere valg

![](https://skillaid-cdn.azureedge.net/media/image/8822c1f8-c88f-4a80-a18e-db3fc95e0f07.jpg)

I tillegg til de generelle kostrådene, har Helsedirektoratet kommet med følgende råd for hvordan man kan ta [sunnere kostvalg](https://www.helsenorge.no/kosthold-og-ernaring/slik-setter-du-sammen-et-sunt-kosthold/) i hverdagen:
* Forsøk å lag mer mat fra bunnene av, og begrens inntak av bearbeidet mat med mye mettet fett, sukker og salt, og bruk gjerne hele råvarer
* Begrens inntak av produkter som spekemat, pølse, salami og bacon (bearbeidede kjøttprodukter og kjøtt med mye fett og salt)
* Velg grove fullkornsprodukter, og magre meieriprodukter (med mindre fett)
* Kok eller damp grønnsaker, heller enn å steke de. Man kan godt ovnssteke mat med noe olje
* Velg olje eller myk margarin fremfor smør ved matlaging
* Velg mer hvitt kjøtt fremfor rødt kjøtt, og velg heller karbonadedeig fremfor kjøttdeig

> Videre lærer du om næringsstoffer og deres funksjoner i kroppen.

## Næringsstoffer

### Næringsstoffer

![](https://skillaid-cdn.azureedge.net/media/image/402a774a-99a9-4cac-83d6-d7eea0647a1c.jpg)

I mat og drikke finnes det både energigivende og ikke-energigivende næringsstoffer.

Kroppen er avhengig av å få i seg disse via kosten, da den ikke klarer å lage alle disse selv.

Å spise variert er derfor viktig, da dette hjelper kroppen å få i seg alle næringsstoffene den trenger.

### Energi

![](https://skillaid-cdn.azureedge.net/media/image/930d0498-95d8-4b15-b2f3-86c972180c72.jpg)

Kroppen vår henter energi fra næringsstoffene proteiner, karbohydrater og fett.

Innholdet av disse stoffene i maten og drikken man inntar avgjør hvor mye energi kroppen får i seg totalt.

Dette måles i kalorier (kcal) eller kilojoule (kJ), hvor kalorier er den vanligste måleenheten å bruke i ernæringssammenheng.

### Vitaminer og mineraler

![](https://skillaid-cdn.azureedge.net/media/image/00c03f68-bb4e-4212-b2d8-522b7a6a7715.jpg)

Vann, vitaminer og mineraler regnes som ikke-energigivende næringsstoffer.

Slike stoffer hjelper kroppen å utføre en rekke livsnødvendige oppgaver, og har stor påvirkningskraft på vår generelle helse.

Slike næringsstoffer er like viktige for kroppen som energi, og inntaket må på samme vis alltid tilpasses hver enkelte person sine behov.

For en fullstendig oversikt over gode kilder til ulike vitaminer og mineraler, og hva de hjelper mot, sjekk ut side 279 i [Kosthåndboka](https://www.helsedirektoratet.no/veiledere/kosthandboken/Kosthåndboken%20–%20Veileder%20i%20ernæringsarbeid%20i%20helse-%20og%20omsorgstjenesten.pdf).

### Proteiner

![](https://skillaid-cdn.azureedge.net/media/image/968ff1d8-7b97-42a7-928d-5b89b752cc60.jpg)

Proteiner er livsnødvendig for at kroppen skal kunne fungere, og en svært viktig del av kostholdet.

Proteiner består av en rekke ulike byggeklosser, kjent som aminosyrer.

Mennesker klarer ikke å lage alle aminosyrene som er nødvendig for å bygge proteiner, og må derfor skaffe manglende aminosyrer via kosten.

Aminosyrer finnes i andre proteiner, og gjøres tilgjengelig for kroppen når proteiner fra kosten brytes ned i tarmen.

Proteiner kan fås via mat og produkter fra både plante- og dyreriket.

### Karbohydrater

![](https://skillaid-cdn.azureedge.net/media/image/67de84e6-c229-4971-b919-4b81c57c43d0.jpg)

Karbohydrater er en av de viktigste kildene til energi, og deles inn i gruppene **stivelse**, **kostfiber** og **sukker**.

Karbohydrater inneholder en rekke mineraler og vitaminer som kroppen trenger, og er spesielt viktig for å gi nok energi til hjernen og nervesystemet.

Stivelse og kostfiber er gode karbohydratkilder i kosten da de ofte finnes i mer næringsrik mat, sammenlignet med mat hvor det er tilsatt sukker.

Eksempler på stivelsesrik mat er brød, pasta, potet og ris. Kostfiber er vanlig i blant annet frukt, bær, grønnsaker, grove kornprodukter og belgfrukter.

### Fett

![](https://skillaid-cdn.azureedge.net/media/image/cb18914a-d899-43c6-b233-c8e295d920cb.jpg)

Fett er viktig for kroppens celler og hormoner, og for å beskytte kroppens indre organer. Fett fungerer også som kroppens lager for energi og fettløselige vitaminer.

På samme måte som proteiner klarer ikke kroppen å produsere alle nødvendige fettyper selv, og trenger derfor påfyll av fett via kosten.

Fett deles inn i tre grupper; **mettet**, **enumettet** og **flerumettet fett**.

### Fett i kosten

![](https://skillaid-cdn.azureedge.net/media/image/b7c43771-8404-4fc3-a063-943b9011c9cc.jpg)

Kostrådene anbefaler enumettet og flerumettet fett fremfor mettet fett, og magrere kjøtt- og meieriprodukter hvis mulig.

Mettet fett kan man gjenkjenne ved at maten blir hardere etter å ha stått kaldt, i motsetning til enumettet og flerumettet fett som vil beholde samme konsistens.

Mettet fett finnes i helfete meieriprodukter som smør, helmelk og rømme, og i fete kjøttprodukter og fett kjøtt.

Enumettet fett finnes blant annet i ulike typer planteoljer, nøtter, kylling og kalkun. Flerumettet fett finnes i fet fisk, tran, nøtter og kornprodukter.

### Vann og salter

![](https://skillaid-cdn.azureedge.net/media/image/17d03b63-05f1-44a7-8422-7d3579b548fe.jpg)

Menneskekroppen består av mellom femti til sytti prosent vann, og er avhengig av en god salt-væskebalanse for å fungere.

Kroppen mister væske og salter hver eneste dag via å puste, svette, gå på do, være i aktivitet og i hvile. Dette gjør at salt og væske jevnlig må tilføres via kosten.

Mengden salt og vann må tilpasses hver enkelte persons behov, da både for mye eller for lite inntak av væske eller salt kan virke negativt på helsen.

Vær obs på at litt under halvparten av det daglige væskeinntaket bør dekkes gjennom mat, og resten gjennom drikke.

> Videre lærer du hvordan beregne og ivareta daglige ernæringsbehov.

## Ernæringsbehov

### Daglig behov

![](https://skillaidmedia.blob.core.windows.net/media/image/f67ae9a7-3c1f-41f8-997d-5744fb2699c9.jpg)

Ernæring må tilpasses hver enkelte person sine behov, og kan derfor oppleves som en komplisert oppgave i arbeidshverdagen.

De viktigste ernæringsbehovene som må ivaretas er personens daglige:
* Energibehov
* Proteinbehov
* Væskebehov

Tilpass mat og drikke ut fra disse behovene og personens sykdomsbilde, og forsøk ellers så godt som mulig å følge [Helsedirektoratets kostråd](https://www.helsenorge.no/kosthold-og-ernaring/kostradene?gclid=CjwKCAiAtt2tBhBDEiwALZuhAB_AhlHsvuEdFju6mQjTkvtimuZPnHmzEXaJd2SV02jZ1QkhkMpgbRoCHLQQAvD_BwE#hvem-er-kostradene-for).

### Energibehov

![](https://skillaidmedia.blob.core.windows.net/media/image/33201ad1-adb5-4a33-bd45-8653953933d9.jpg)

Kroppen jobber døgnet rundt med oppgaver og prosesser som tillater oss å leve og være i aktivitet. Dette krever energi.

Hvor mye energi man trenger vil variere ut fra flere faktorer, slik som:
* Hvor mye energi kroppen bruker på grunnleggende overlevelse (pusting, fordøyelse, varmeproduksjon og lignende)
* Hvor aktiv man er
* Om man er syk eller har feber

> Trykk deg videre for å lære hvordan du beregner daglig kalori-/energibehov ut fra de overnevnte påvirkningsfaktorene.

### Kaloribehov

![](https://skillaidmedia.blob.core.windows.net/media/image/020678e2-0d92-4bed-98ab-b184748d9927.jpg)

På samme måte som matens energiinnhold, oppgis energibehov i kalorier (kcal).

Følgende utregningsformler brukes som standard for å bestemme en voksen persons **døgnlige energibehov**:
* **Sengeliggende**: tretti kalorier ganget personens kroppsvekt i kilo (30 kcal x kg kroppsvekt).
* **Oppegående**: trettifem kalorier ganget personens kroppsvekt i kilo (35 kcal x kg kroppsvekt)
* **For vektoppgang**: førti kalorier ganget personens kroppsvekt i kilo (40 kcal x kg kroppsvekt)

> **Eksempel**: Oppegående frisk mann som veier 83 kg vil ha et energibehov på 35 kalorier x 83 kilo per døgn. Han bør derfor få i seg omkring 2 905 kalorier i døgnet.

### Tilleggsjusteringer

![](https://skillaidmedia.blob.core.windows.net/media/image/628f63b1-e735-4274-83ab-de7e3f1de1a4.jpg)

I tillegg til å regne ut kaloribehov fra personens vekt, må man alltid gjøre følgende justeringer ved behov:
* **Juster beregningen opp med 10 %** når personenen er mager eller undervektig, eller er mellom atten til tretti år gammel.
* **Juster beregningen ned med 10 %** når personen er sytti år eller eldre, eller er overvektig, eller har fedme.
* **Ved feber**, juster beregningen opp med opptil 10 % for hver grad over normal kroppstemperatur.

> **Eksempel**: Normalvektig sengeliggende mann, 23 år med lett feber som veier 88 kg gir regnestykket: 30 kcal x 88 kg = 2 640 kcal, korrigering for alder (+ 10%) og lett feber (+ 10%) = 3 195 kcal per døgn.

### Proteinbehov

![](https://skillaidmedia.blob.core.windows.net/media/image/58a70249-465a-46fe-9b49-f57e75b14ed4.jpg)

Kroppens behov for proteiner bestemmes av egen kroppsvekt og helsestatus. Proteinbehov per døgn utregnes på følgende måte:
* **Hvis frisk**: Beregn 0,8 til 1,0 gram protein per egen kilo kroppsvekt.
* **Hvis syk**: Beregn 1,0 til 1,5 gram protein per egen kilo kroppsvekt.
* **Hvis kritisk syk**: Beregn 1,5 til 2,0 gram protein per egen kilo kroppsvekt.

> **Eksempel**: Syk person som veier 65 kilo kan gi følgende regnestykke: 1,3 gram protein x 65 kilo kroppsvekt= **Behov for 84 g proteiner i døgnet**.

### Væskebehov

![](https://skillaidmedia.blob.core.windows.net/media/image/a99584d7-74a0-424d-af6c-f78fe1ecba13.jpg)

Kroppens behov for væske bestemmes av egen kroppsvekt, helsestatus og eventuelt mistenkt væsketap.

**Væskebehov regnes ut ved å gange 30 ml væske per egen kilo kroppsvekt**.

Væskebehov skal alltid regnes som minst 1500 ml, også ved lav vekt.

Ved feber øker man væskebehov med opptil 10 % per grad høyere enn normal kroppstemperatur.

Ved stort tap av væske må behovet økes tilsvarende væsketap, eller med 10 %.

**Væskebehov ved sykdommer i hjerte, blodårer og/eller nyrer skal alltid bestemmes av lege**.

> Trykk deg videre for å lære hva som menes med kroppsmasse-indeks, samt hvordan utregne og tolke dette.

## KMI/BMI

### KMI/BMI

![](https://skillaid-cdn.azureedge.net/media/image/23d6fae3-9472-435b-8756-ff2d656e4a5e.jpg)

Når man skal regne ut energibehov må man huske å justere opp eller ned avhengig av undervekt, overvekt eller fedme.

For å finne ut om noen faller innenfor disse kategoriene regner man ut personens kroppsmasse-indeks, også kjent som **KMI** eller **BMI**.

KMI viser en persons statistiske risiko for livsstilsrelaterte sykdommer basert på forholdet mellom egen vekt og høyde.

KMI kan brukes uavhengig av kjønn og alder over 20 år.

### Beregning KMI

![](https://skillaid-cdn.azureedge.net/media/image/87f61df0-6b99-4085-bfa9-3a26be76650b.jpg)

KMI regnes ut ved at man deler personens vekt på personens høyde i meter ganget med seg selv.

> **Eksempel**: Person veier 66 kilo og er 1,8 meter høy (180 cm). Personens KMI er da 66/(1,8 x 1,8)= **20,37**

Man kan også bruke [NHIs nettbaserte KMI-kalkulator](https://nhi.no/skjema-og-kalkulatorer/kalkulatorer/diverse/bmi-kalkulator-kroppsmasseindeks/). Her kan man også regne ut KMI-score for barn, såkalt iso-KMI. **Her omtales kun KMI for voksne**.

> Trykk deg videre for å se hvor utregnet KMI faller på KMI-skalaen, og hvilken antatt risiko dette antas å ha for utvikling av livstilsrelaterte sykdommer.

### KMI- skala

![](https://skillaid-cdn.azureedge.net/media/image/59980877-64e3-49e5-9e4c-7210646c3bbc.jpg)

Avhengig av tallet fra KMI-utregningen plasseres man i en av følgende grupper (kun for voksne):
* Undervektig: **0 - 18,4**
* Normalvektig: **18,5 - 24,9**
* Overvektig: **25 - 29,9**
* Fedme: **30 - 34,9**
* Alvorlig fedme: **35 - 39,9**
* Svært alvorlig fedme: **40 og over**

> **Eksempel:** Hvis en person veier 66 kilo og er 1,8 meter høy vil personen anses som normalvektig i følge skalaen da den har en KMI på **20, 37**.

> Trykk deg videre for å se hvordan man ellers kan tolke denne skalaen.

### Tolkning av skalaen

![](https://skillaidmedia.blob.core.windows.net/media/image/146474e8-f144-467d-9ba8-17322076b649.jpg)

Skalaen tolker risiko for sykdom på følgende måte:
* **Undervekt**: Lav risiko for diabetes, men høyere risiko for andre helseproblemer
* **Normalvekt**: Generelt lav risiko for livsstilssykdom
* **Overvekt**: Økt risiko for diabetes og andre livsstilssykdommer
* **Fedme**: Høy risiko for diabetes, og økt risiko for dødelighet
* **Alvorlig fedme**: Høy risiko for en rekke helseproblemer, og økt risiko for dødelighet
* **Svært alvorlig fedme**: Enda høyere risiko for sykdom og dødelighet enn ved alvorlig fedme

> Trykk deg videre for lese hvordan man bør forstå resultatene fra en KMI- utregning.

### Forståelse av KMI

![](https://skillaidmedia.blob.core.windows.net/media/image/88ac5855-82b2-4961-a242-b4e167fe9bb7.jpg)

KMI kan være nyttig for å skaffe seg et bilde over ens antatte risiko for å utvikle livsstilsrelaterte helseplager.

Husk at dersom man skårer slik at risiko for sykdom anses å være høy, vil ikke dette nødvendigvis bety at man kommer til å utvikle sykdom.

Høy, eller veldig lav skår betyr bare at man statistisk sett har høyere risiko for sykdom enn hvis man hadde vært normalvektig.

### Svakheter ved KMI

![](https://skillaidmedia.blob.core.windows.net/media/image/fae61a87-fc94-45a4-9678-c09e8933af0e.jpg)

En av de største svakhetene ved bruk av KMI er at man ikke skiller mellom hvor mye fett og muskler personens totale vekt består av.

Muskler veier mer enn fett. KMI bør derfor tolkes med forsiktighet hos mennesker med høy muskelmasse.

For eksempel kan veltrente mennesker oppnå høyere KMI-skår, uten at man nødvendigvis har økt risiko for å utvikle livsstilssykdom.

> Videre lærer du om ernæring i helsetjenesten.

## Ernæring i helsetjenesten

### Tilbud etter egne behov

![](https://skillaidmedia.blob.core.windows.net/media/image/dfbfe9eb-9b99-499b-b80c-7ed4202b5f70.jpg)

Pasienter og brukere skal så langt det går tilbys mat og drikke som dekker deres personlige og individuelle behov for næring.

Godt tilpasset ernæring er nødvendig for å kunne ivareta og fremme god helse, og ikke minst for å forebygge helseplager og forverring av sykdom tilknyttet **feilernæring**.

Feilernæring innebærer at man på en eller annen måte ikke får dekket egne ernæringsbehov. Dette kan komme av for mye, for lite eller feil inntak av næring.

> Videre lærer du hvordan man kan tilpasse ernæring etter individuelle behov på en god måte.

### Tilpasninger

![](https://skillaidmedia.blob.core.windows.net/media/image/3062f3f5-d6f6-4184-8586-380b6266deaf.jpg)

For å kunne tilpasse ernæring til hver enkelt person på en god måte bør man kjenne til følgende:
* Personens vekt, høyde, KMI og utregnet ernæringsbehov.
* Skal vekten holdes stabil, eller skal man prøve å øke eller minske det totale næringsinntaket?
* Hvilken mat liker personen å spise?
* Hvor ofte liker personen å spise, og hvor mye?
* Trenger personen hjelp til å spise eller drikke, og har den noen spise-/drikkehjelpemidler som bør brukes eller utprøves?
* Liker personen å spise alene, sammen med andre, eller begge deler? Og kan dette variere ut fra dagsform og tid på døgnet?
*  Finnes det noen konsistenser eller temperaturer som påvirker mat-/drikkeinntaket positivt eller negativt for personen?
* Har personen noen religiøs tro, sykdommer, allergier eller helseplager som krever spesiell diett eller ernæringstiltak utover standard nøkkelrådskost?

### Påvirkende faktorer

![](https://skillaidmedia.blob.core.windows.net/media/image/0620c769-c1f3-4d57-95b0-43c821fdad99.jpg)

Ernæringsarbeid i helsevesenet handler ikke kun om å tilby god og næringsrik mat. Man må også sørge for at personen klarer å spise og faktisk har lyst på mat.

Hvor mye næring man får i seg avhenger med andre ord av flere faktorer enn kun innholdet og mengden av mat som serveres.

Måltidssituasjoner påvirkes ofte av hvordan man har det, hvor mye matlyst man har, stemningen ved måltider, om maten ser god ut, og om man får hjelpen man trenger.

### Økt matlyst

![](https://skillaidmedia.blob.core.windows.net/media/image/7bc26a95-66e4-4a5a-a67a-c9aa5dbd41d5.jpg)

Gode tips for å tilrettelegge for mer matlyst og inntak av næring kan være å:
* Dekke opp spisebord på en fin måte og pynte med det man har. Man kan gjøre mye stas ved å for eksempel bruke fine servietter og elektriske telys.
* Prøve å tenke på måter du kan gjøre maten og måltidssituasjonen enda mer appetittvekkende. Pynting med fargerike grønnsaker eller urter kan hjelpe.
* Spørre de du hjelper hva de kunne tenkt seg av mat, og se om du finner bedre alternativer hvis fellesmåltider ikke faller helt i smak.
* Være nysgjerrig hvis noen spiser lite, og undersøke hva personen selv tenker kunne ha gjort det enklere å få i seg nok  næring. **Medbestemmelse er viktig**.
* Spise sammen, hvis det lar seg gjøre, og snakke sammen om løst  og fast.
* Passe på at det ikke går for kort eller lang tid mellom måltider. **Det skal aldri gå mer enn 11 timer mellom kveldsmåltid og frokost**.

> Videre lærer du om ernæringskartlegging i helsetjenesten, og avslutningsvis om assistentens rolle ved ernæringskartlegging.

## Kartlegging

### Kartlegging

![](https://skillaidmedia.blob.core.windows.net/media/image/4de10cf2-868d-41af-a502-77239fab4151.jpg)

For å kunne sette i gang tilpassede ernæringstiltak må man først ha målt personens vekt og høyde, og i noen tilfeller også mat- og væskeinntak.

Slik kartlegging skal gjøres hver gang man møter nye og ukjente pasienter/brukere, og ved tilbakekomst etter utskrivning fra behandling et annet sted.

Utover dette bør man ta ny vekt minst en gang i måneden, og oftere hvis matinntak, matlyst eller vekt endres betraktelig på kort tid, eller man har vært veldig syk.

### Tidlig oppdagelse

![](https://skillaidmedia.blob.core.windows.net/media/image/7d162913-4880-455b-91ac-80fc7f609a7e.jpg)

Det kan være vanskelig å se endringer i vekt og ernæringstatus hos de man jobber mye med, da dette som oftest først blir synlig når det er gått for langt.

Jevnlig ernæringskartlegging er derfor nødvendig for å klare og oppdage vektendringer og risiko for feilernæring tidlig nok, før konsekvensene blir for store.

Tidlig oppdagelse betyr mer tid til å sette i gang, og vurdere, forebyggende og behandlende tiltak.

### Måling av vekt

![](https://skillaidmedia.blob.core.windows.net/media/image/4f4ffd6c-57a7-44a2-a977-6051f60f50c8.jpg)

Når man skal måle vekt er det viktig å huske på følgende:
* Mål alltid vekt på morgenen etter blæra er tømt.
* Mål vekt med minst mulig påkledning som personen er komfortabel med. Underbukse eller ny bleie kan fint beholdes på.
* Bruk riktig type vektutstyr ut fra personens behov og ressurser.
* Sørg for at vekten måles mer eller mindre likt hver gang, med samme tidspunkt, klesmengde og lignende.
* Dokumenter vekt og fremgangsmåte tydelig og på rett plass i personens journal, og nevn ny vekt i førstkommende vaktrapport.

Eksempler på ulike vekter er heisvekt, sengevekt, baderomsvekt. Bruk av disse må ses i sammenheng med personens funksjonsnivå og trygghetsfølelse.

### Verktøy

![](https://skillaidmedia.blob.core.windows.net/media/image/e7edc289-efc2-4c36-acd3-08e43726ff00.jpg)

Etter måling av vekt og høyde, må man regne ut nåværende KMI og sjekke tallet opp mot KMI-skalaen. Deretter må man sammenligne dette med nylige målinger.

Slik kartlegging gjør det enklere å oppdage faktiske ernæringsbehov og sette i gang nye tiltak, eller tilpasse eksisterende tiltak, med en gang det er behov for det.

Ernæringskartlegging handler med andre ord om å se nåtidens ernæringsbilde som del av en større kontekst, og ikke kun for hva man kan se her og nå.

> Utregningsmetode for KMI finner du beskrevet lenger opp i denne læringsmodulen, under innholdskapittelet **Kroppsmasse-indeks**.

### Nåværende behov

![](https://skillaidmedia.blob.core.windows.net/media/image/6733c6f5-d355-43a6-a6f6-f7cea5fc8808.jpg)

Etter å ha funnet ut nåværende KMI, og sett denne opp mot tidligere målinger, må man finne ut personens nåværende ernæringsbehov.

Endringer i vekt, KMI og helsetilstand vil påvirke kroppens behov for energi, proteiner og væske. Man må derfor passe på at tallene man jobber ut fra stemmer med nåværende situasjon.

Kontroller derfor utregningene fra forrige kartlegging, og juster tallene hvis ny kartlegging og utregning viser endringer i ernæringsbehov.

> Fremgangsmåte for utregning av energibehov, proteinbehov og væskebehov finner du tidligere i dette innholdet, eller ved å se side 85 i [Kosthåndboka](www.helsedirektoratet.no/veiledere/kosthandboken/Kosthåndboken%20–%20Veileder%20i%20ernæringsarbeid%20i%20helse-%20og%20omsorgstjenesten.pdf).

### Kostregistrering

![](https://skillaid-cdn.azureedge.net/media/image/28dd3cbf-5f34-4389-979c-45242ce560c1.jpg)

I tillegg til å måle vekt og regne ut KMI og ernæringsbehov kan det være nyttig å registrere det faktiske næringsinntaket.

Registrering av næringsinntak kalles for **kostregistrering**, og handler om å detaljert registere alt som spises eller drikkes i løpet av et døgn, og næringen dette gir.

Ved å registrere kosten kan man se om nåværende tiltak og mattilbud fungerer godt nok til å sørge for god ernæringsstatus.

I [Kosthåndboka](www.helsedirektoratet.no/veiledere/kosthandboken/Kosthåndboken%20–%20Veileder%20i%20ernæringsarbeid%20i%20helse-%20og%20omsorgstjenesten.pdf) side 88-92 finner du gode eksempler på kostregistrering, oversikt over kalorier i vanlige matvarer og når tiltak bør vurderes.

### Din rolle

![](https://skillaidmedia.blob.core.windows.net/media/image/40a1808a-b6e8-4b67-a0a2-a5f6c066fe38.jpg)

Som assistent kan du bidra med følgende i en ernæringskartlegging:
* **Måle** vekt og høyde, og kontrollere dette opp mot forrige måling i personens journal.
* **Registrere** matinntak eller inntak av væske på egne kartleggingsskjema ved kostregistrering.
* **Dokumentere** målinger du har tatt i personens journal, eller sørge for at andre gjør dette hvis du selv mangler tilgang.
* **Rapportere** funnene fra målingene du har gjort fortløpende til ansvarlig sykepleier eller vernepleier, og til andre ansatte i rapporten ved vaktslutt.

> **OBS!** Aldri endre informasjon om ernæringsbehov i personens journal uten å først ha diskutert funn med ansvarlig helsepersonell som kan bekrefte at alt stemmer.

> Du kan nå trykke deg videre og lese en case, etterfulgt av en oppsummering av hva du skal ha lært fra denne læringsmodulen.

## Case

### Lørdag formiddag

![](https://skillaid-cdn.azureedge.net/media/image/1f336b8d-9bec-4c1d-a87a-6959aec2a1ba.jpg)

Du jobber dagvakt i sykehjemmet og det er lørdag. Du jobbet ikke i går kveld og hele forrige uke.

I rapporten ved vaktstart får du beskjed om at du vil få ansvar for tre beboere denne vakten.

En av beboerne du skal følge opp heter Marianne. Hun er 83 år og har demens. Du kjenner henne ikke så godt, men du har hørt at hun er ganske grei å ha med å gjøre.

Marianne har bodd litt over fem måneder i sykehjemmet og liker å være der ting skjer. Pårørende kommer også jevnlig og besøker henne og tar henne med på dagsenter når de kan.

På grunn av sin diagnose blir Marianne ofte distrahert når hun spiser rundt andre. Hun blir så opptatt av å prate med de rundt seg at hun glemmer å spise samtidig.

Etter å ha vært på besøk fredag formiddag, tok pårørende kontakt  med ansvarlig sykepleier da de var bekymret for at Marianne hadde gått ned mye i vekt siden hun kom til sykehjemmet.

Du får derfor i oppgave å ta ny vekt under morgenstellet, og følge med på alt hun spiser og drikker. Du skal med andre ord gjøre en kostregistrering.

### Morgenstellet

![](https://skillaid-cdn.azureedge.net/media/image/6ee5b21c-11d9-4780-89cd-35ac8c272e89.jpg)

Marianne er våken når du kommer inn på rommet og klar for å stå opp.

Ved sengen står en rullator. Marianne føler seg utrygg hvis hun ikke får bruke den når hun går.

Da Marianne fint klarer å stå med lett støtte bestemmer du deg for å bruke en vanlig baderomsvekt for å veie henne.

Du veier henne etter hun har tisset, kun ikledd nattkjole. Hun virker ikke å synes dette er ubehaglig. Likevel passer du på å spørre henne om det går greit underveis.

Vekten viser 53 kilo.

Du noterer dette på arket ditt og fortsetter morgenstellet før du til slutt følger henne ut i spisesalen.

### Spisesalen

![](https://skillaidmedia.blob.core.windows.net/media/image/0c33409f-e630-4373-a82a-a40340e3c605.jpg)

Du passer på å få med deg hvor mye Marianne har spist ved frokosten.

Siden du er litt usikker på hvor mange glass hun har drukket hører du med dine kolleger som også har hjulpet til under frokosten, og beregner ca. mengde etter det.

Etter å ha hjulpet alle dine tre beboere med morgenstell og frokost får du et øyeblikk til å se på hvor lite Marianne faktisk veier.

Du vet fra journalen hennes at hun er 165 cm høy, og at siste målte vekt, som ble målt for litt over en måned siden, viste 55 kilo.

Ved forrige vektmåling kunne Marianne anses som normalvektig i følge hennes KMI. Nå som hun har gått ned 2 kilo på kort tid passer du på å gjøre en ny utregning.

Utregningen ser slik ut: 53 kg/(1,65 m x 1,65 m)= ca. 19,47.

Du sjekker KMI-skalaen og innser at hun på kun litt over en måneds tid har gått fra å være normalvektig til og nå regnes som lettere underernært.

Det er en alvorlig endring.

### Utregning av behov

![](https://skillaid-cdn.azureedge.net/media/image/e318c447-452c-4aa5-bfdb-1b7d22006637.jpg)

Du gir raskt beskjed til ansvarlig sykepleier på vakt.

Siden du selv er interessert i ernæring og hvordan dette følges opp i sykehjem, spør du om dere kan regne ut Mariannes ernæringsbehov sammen og se på tiltak.

Det virker å være en rolig vakt, så sykepleier inkluderer deg videre og dere begynner å regne.

**Energibehov**: 35 kcal (siden hun er oppegående) x 53 kilo = 1855 kcal i døgnet. Dere justerer opp 10 prosent siden hun er mager, og justerer ned 10 prosent siden hun er over 70 år. Hun har nå behov for rundt 1855 kalorier i døgnet.

**Proteinbehov**: Marianne er frisk, så dere regner 1 gram protein x 53 kg, og finner ut at hun bør få i seg ca. 53 gram proteiner i døgnet.

**Væskebehov**: Dere regner 30 ml x 53 kilo, som viser at hun trenger ca. 1590 ml væske i døgnet. Marianne har ingen kjente sykdommer som tilsier at hun bør ha lavere væskeinntak, så dere tenker at dette bør stemme.

### Kveldsvakt søndag

![](https://skillaid-cdn.azureedge.net/media/image/883ca6ac-aa65-4bc1-87a6-48e0d88b2aa4.jpg)

Når du kommer på vakt søndag kveld passer du på å se over kostregistreringen fra døgnet før.

Marianne hadde på hele forrige døgn fått i seg nesten 500 kalorier mindre enn hun trenger, 15 gram for lite proteiner, men  drakk som hun burde.

Det bestemmes derfor at kostregistreringen skal fortsettes frem til legen kommer i løpet av kommende uke.

Frem til da skal det sitte noen i nærheten av Marianne ved alle måltider som kan minne henne på å spise.

Hun skal også tilbys drikker med høyt næringsinnhold, såkalte næringsdrikker, mellom måltider. Dette ser hun ut til å like godt, spesielt den med sjokoladesmak.

### Neste arbeidshelg

![](https://skillaid-cdn.azureedge.net/media/image/fed9fd21-5d4e-4f36-8854-1dce72f3ec62.jpg)

Du jobber ikke igjen på ca. tre uker, før neste arbeidshelg.

Også denne helgen skal du følge opp Marianne.

Siden sist har det skjedd noen endringer. Marianne virker energisk og ser sunnere ut.

Som følge av din forrige arbeidshelg, måles nå ny vekt hver helg.

Dagens vekt viser 54 kilo, og det virker som tiltakene fungerer.

Du passer likevel litt ekstra på hvor mye hun spiser og drikker, og at hun får i seg nok proteiner, og dokumenterer dette nøye i hennes journal flere vakter fremover.

## Avslutning

### Hva du skal ha lært

![](https://skillaidmedia.blob.core.windows.net/media/image/483de943-7d0e-4636-8fb2-f7a83a8f3422.jpg)

Ved å gå gjennom denne læringsmodulen skal du ha lært at mat er en menneskerett, og at mat spiller en stor rolle i vår mulighet til å forebygge livstilsrelaterte helseplager og sykdommer.

Du skal ha lært hva som bør inngå i et sunt og helsefremmende kosthold gjennom å gjøre deg kjent med Helsedirektoratets nøkkelråd og Kosthåndboka.

Du skal ha fått innsikt i hva som menes med næringsstoffer og hvilken rolle de spiller i kroppen.

Du skal ha lært deg å regne ut en persons ernæringbehov ut fra personens vekt, og gjøre nødvendige tilpasninger ut fra personens helsetilstand.

Du skal ha lært hvordan du regner ut kroppsmasse-indeks (KMI), og vite svakheter ved metoden og hvordan KMI bør tolkes for mest mulig nøyaktig svar.

Du skal ha lært hvilke faktorer som ofte påvirker matlyst og næringsinntak negativt, og hva du kan prøve for å forebygge dette.

Du skal ha lært hva det vil si å kartlegge ernæringsstatus gjennom måling av vekt og kostregistrering, hva dine oppgaver som assistent vil være i slike sammenhenger, og viktigheten av at dette dokumenteres godt i personens journal.

### Videre lesning

![](https://skillaidmedia.blob.core.windows.net/media/image/49aa1bea-b565-413e-a82f-04c20902f684.jpg)

Du skal nå gå videre og gå gjennom læringsmodulen **Kosthold og sykdom**.

Når du er ferdig med dette, ta gjerne en titt på følgende læringsmoduler i SkillAid dersom du har tilgang til disse:
* Dokumentasjon
* Assistentens viktigste lover
* Underernæring i hjemmetjenesten
* Matomsorg i institusjon
* Spiseforstyrrelser

God lesning!

> Du har nå fullført denne læringsmodulen. Trykk på **Tilbake til oversikt** for å avslutte lesningen.